<h1>Ρύθμιση σηματοδοτών κυκλοφορίας
με Τεχνητή Νοημοσύνη</h1>
Είμαστε η ομάδα AI Commandos από το 1ο ΕΠΑΛ Τρικάλων και υλοποιήσαμε το έργο "Ρύθμιση σηματοδοτών κυκλοφορίας με τεχνητή νοημοσύνη".
<h2>Έρευνα</h2>
<h3>Μελέτη υπάρχουσας κατάστασης</h3>
<p></p>Ένα τεράστιο πρόβλημα των σύγχρονων πόλεων είναι το πρόβλημα της κυκλοφοριακής συμφόρησης, που αφορά όχι μόνο τις μεγάλες μητροπόλεις, αλλά πλέον εμφανίζεται έντονα και στις μικρότερες πόλεις, όπως είναι τα Τρίκαλα.</p>
<p>Ενδεικτικά δείτε το δημοσίευμα: https://trikalain.gr/polys-kosmos-sta-trikala-gia-tis-giortes-tou-pascha-kykloforiako-komfouzio-stous-dromou-tis-polis/</p>
<p>Κυκλοφοριακή συμφόρηση (κοινώς μποτιλιάρισμα) ονομάζεται η κατάσταση στα οδικά δίκτυα που χαρακτηρίζεται από ουρές οχημάτων και χαμηλότερες ταχύτητες μέχρι και ακινησία. Η κυκλοφοριακή συμφόρηση στα αστικά οδικά δίκτυα έχει αυξηθεί σημαντικά από τη δεκαετία του 1950. (Ορισμός από τη Wikipedia).
Οι αρνητικές συνέπειες είναι πολλές: χαμένος χρόνος για οδηγούς και επιβάτες, αυξημένες εκπομπές ρύπων, μεγαλύτερη κατανάλωση καυσίμων, σπατάλη ενέργειας, δημιουργία εκνευρισμού και άγχους, υποβάθμιση της ποιότητας ζωής κλπ.</p>
<h3>Σαφής ορισμός προβλήματος</h3>
<p>Η κυκλοφοριακή συμφόρηση σε μια πόλη μπορεί να προκαλείται από πολλές αιτίες, μία από τις οποίες είναι οι αστικές διασταυρώσεις δύο δρόμων με φανάρια, όπου ο ένας δρόμος έχει μεγαλύτερη κίνηση από τον άλλον.
Σε αυτή την περίπτωση παρατηρείται το φαινόμενο να δημιουργούνται μεγάλες ουρές στο δρόμο με τη μεγαλύτερη κίνηση, ενώ στο δρόμο μικρότερης κίνησης δημιουργούνται μικρές ή και καθόλου ουρές, καθώς ο χρονισμός των φαναριών είναι σταθερός και δεν λαμβάνει υπόψη την τρέχουσα κίνηση σε κάθε δρόμο.</p>
<p>Το φαινόμενο αυτό είναι περισσότερο συνηθισμένο στις μικρές πόλεις, όπως είναι τα Τρίκαλα.</p>

<h2>Σχεδιασμός</h2>
<h3>Σαφής ορισμός προτεινόμενης λύσης</h3>
<p>Η λύση που προτείνουμε είναι να δίνεται προτεραιότητα στο δρόμο που παρατηρείται μεγαλύτερη κίνηση, με κατάλληλη ρύθμιση των φαναριών έτσι ώστε το πράσινο να διαρκεί περισσότερο στο δρόμο μεγαλύτερης κίνησης, για να εκτονώνεται η κυκλοφορία.</p>
<p>Για την αναγνώριση του δρόμου μεγαλύτερης κίνησης δημιουργήσαμε ένα σύστημα με κάμερα και λογισμικό αναγνώρισης οχημάτων, μέσω τεχνικών επεξεργασίας εικόνας και βίντεο και με χρήση τεχνητής νοημοσύνης.</p>
<p>Το σύστημα ελέγχει τον αριθμό των αυτοκινήτων που προστίθενται στην ουρά ενός δρόμου και περιμένουν στο κόκκινο φανάρι. Όταν η ουρά αρχίζει να μεγαλώνει πάνω από ένα όριο, γίνεται ανάλογη ρύθμιση των φωτεινών σηματοδοτών ώστε να αποτραπεί η συμφόρηση.
Πιο συγκεκριμένα αυξάνεται η διάρκεια του πράσινου στο δρόμο με τη μεγαλύτερη ουρά, ενώ μειώνεται στον άλλο δρόμο.</p>
<p>Η κάμερα είναι στερεωμένη πάνω σε βάση και περιστρέφεται με τη βοήθεια ενός κινητήρα, έτσι ώστε να ελέγχει και τους δύο δρόμους της διασταύρωσης. Η κάμερα κοιτάζει πάντα στο δρόμο που έχει κόκκινο για να ελέγχει την ουρά που σχηματίζεται.</p>
<p>Με αυτό τον τρόπο η ρύθμιση των φαναριών επαναλαμβάνεται και προσαρμόζεται δυναμικά ανάλογα με την κίνηση που εμφανίζεται σε κάθε δρόμο της διασταύρωσης.</p>
<h3>Πρωτοτυπία λύσης</h3>
<p>Η χρήση της Τεχνητής Νοημοσύνης είναι προφανώς απαραίτητη σε ένα σύστημα ολοκληρωμένης διαχείρισης του κυκλοφοριακού προβλήματος, όπως φαίνεται και σε διάφορα δημοσιεύματα, για παράδειγμα δείτε: https://www.motori.gr/sto-kokkino-to-kykloforiako-tis-athinas-ta-fanaria-apoktoun-techniti-noimosyni/</p>
<p>Ωστόσο για τη λύση που προτείνουμε δεν βρήκαμε καμία συγκεκριμένη αναφορά, οπότε θεωρούμε ότι είναι πρωτότυπη.</p>
<h3>Κόστος</h3>
<p>Το συνολικό κόστος για το σύστημα ανέρχεται στα 160 ευρώ περίπου.</p>
<h3>Λίστα υλικών και εργαλείων</h3>
<table border=1 cellspacing=0>
<tr><th>Υλικό</th>
<th>Τιμή</th></tr>
<tr><td>Τροφοδοτικό 12V 3A</td>
<td>7.20</td></tr>
<tr><td>Jumper Wires</td>
<td>4.40</td></tr>
<tr><td>Πλακέτα Δοκιμών</td>
<td>3.20</td></tr>
<tr><td>Arduino UNO R4 WiFi</td>
<td>32.80</td></tr>
<tr><td>Servo Standard 7.5kg.cm Metal Gears</td>
<td>16.90</td></tr>
<tr><td>Gravity HUSKYLENS AI Machine Vision Sensor</td>
<td>69.90</td></tr>
<tr><td>Νήμα 3D εκτύπωσης</td>
<td>25.00</td></tr>
</table>

<h3>Σχέδια</h3>
<p>Όλα τα σχέδια του κυκλώματος και των αντικειμένων 3D που εκτυπώσαμε για τη μακέτα είναι αναρτημένα στο <a href="https://github.com/1epaltrik/aicommandos/tree/956ff1dd9cedd848da6d70585bad451899f95dd7/hardware-design"> github</a>.</p>
<h3>Βασικός αλγόριθμος</h3>
<ol>
<li>Αρχικά ορίζουμε αρχικές τιμές για τη διάρκεια των κόκκινων φαναριών, πχ και τα δύο κόκκινα φανάρια να διαρκούν 6 sec.</li>
<li>Αρχίζει η λειτουργία των φαναριών: ανάβει κόκκινο στο δρόμο 1.</li>
<li>Αμέσως η κάμερα περιστρέφεται προς το δρόμο 1 και μετρά τα αυτοκίνητα που περιμένουν στην ουρά.</li>
<li>Αν η ουρά ξεπεράσει έναν αριθμό αυτοκινήτων (πχ 2 στο παράδειγμα επίδειξης), τότε μηδενίζεται ο υπολειπόμενος χρόνος του κόκκινου στο δρόμο 1 και αλλάζουν οι χρονισμοί των φαναριών: στο δρόμο 1 (που παρατηρήθηκε η ουρά) το πράσινο θα διαρκεί περισσότερο, πχ 25 sec, ενώ στον άλλο δρόμο 5 sec.</li>
<li>Συνεχίζεται η ακολουθία των φαναριών: ανάβει κόκκινο στο δρόμο 2.</li>
<li>Η κάμερα περιστρέφεται προς το δρόμο 2 και μετρά τα αυτοκίνητα που περιμένουν στην ουρά.</li>
<li>Ο αλγόριθμος συνεχίζεται με τον ίδιο τρόπο.</li>
</ol>

<h3>Βίντεο</h3>
<p>Δείτε την παρουσίαση του έργου <a href="https://www.youtube.com/watch?v=GHP90vuGQoI" target="_blank">εδώ.</a></p>

